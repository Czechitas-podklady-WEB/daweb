## GitHub Pages

Pokud máte v repozitáři nahrané soubory pro webové stránky (`index.html`, styly, skripty, obrázky…), GitHub z nich umí udělat veřejný web s vlastní adresou vhodnou pro běžného uživatele internetu, návštěvníka webu. Službu na GitHubu aktivujete z detailu repozitáře v záložce `Settings` v části `GitHub Pages`. Ve vybírátku `Source` stačí vybrat hlavní větev (měla by to být větev `main`, občas se ještě podaří vytvořit repozitář, který má jako hlavní větev `master`) a uložit. Po uložení se zobrazí modrý pruh s adresou, kde web běží.

Je šikovné přidat odkaz s touto webovou adresou přímo do GitHub repozitáře.
Na úvodní stránce repozitáře je vpravo panel _About_.
Stačí kliknout na ozubené kolečko vpravo od něj a v konfiguračním panelu zaškrtnout volbu _Use your GitHub Pages website_.
V panelu _About_ se pak objeví klikatelný odkaz na běžící web.
Mimochodem, ve stejném konfiguračním panelu můžete změnit i popis projektu _Description_.
