## Čtení na doma: GitHub

Git je nástroj (program), který můžete používat na svém počítači a nepotřebujete žádného externího posktovatele služeb.
Nicméně největší síla Gitu je v tom, že můžete kód snadno sdílet s dalšími vývojáři nebo doslova s kýmkoli na světě.
Aby bylo sdílení s dalšími lidmi snadné, je vhodné kopii vašeho repository vystavit někde na internetu, aby byl k dispozici kdykoli – bez ohledu na to, zda zrovna máte zapntý počítač a jste připojeni k internetu.
Postupem času vzniklo mnoho poskytovatelů služeb, kteří vám umožní takto zveřejnit Git repository – a často k tomu přidávají další služby.
Největším takovým poskytovatelem je [GitHub](https://github.com/) (před několika lety ho koupil Microsoft).
GitHub vám umožňuje zdarma hostovat soukromá i veřejná repository.

Občas se to plete, co je Git a co GitHub.
Když to spletete, nevadí.
Ale je dobré si pamatovat že to není jedno a totéž – GitHub je jeden z poskytovatelů služeb postavených nad Gitem.

### Profil vývojáře

Vzhledem k tomu, že GitHub umožňuje vystavit váš kód, vaše projekty, můžete si tam vybudovat jakýsi svůj profil vývojáře, své portfolio projektů.
To se bude hodit, pokud budete později shánět zaměstnání – v životopisu můžete dát odkaz na svůj profil na GitHubu.
Potenciální zaměstanavatel se tak rovnou může podívat na váš kód, udělat si představu o vašich znalostech – případně se na pohovoru můžete bavit rovnou nad vaším konkrétním kódem.

Do svého profilu si můžete kdykoli připnout některá svá repository, ta, která považujete za důležitá.
Ve vašem profilu budou vidět všechna vaše veřejná repository.
V rámci DA Web budeme všechna repository vytvářet jako veřejná, aby je viděli lektoři, koučové, případně třeba u domácího úkolů i ostatní účastnice.
Po skončení akademie můžete některá repository změnit na privátní, pokud nechcete, aby zůstala na vašem profilu viditelná pro všechny.
GitHub bude mírně protestovat, protože co bylo jednou veřejné, mohl si kdokoli zkopírovat a repository tedy schováte jen u sebe.
To ale nevadí.

### Soubor `README.md`

Pokud máte v repository v kořenové složce soubor `README.md`, GitHub bude jeho obsah zobrazovat na úvodí stránce respoitory na webu.
Hodí se tedy do tohoto souboru popsat, co v tom repository je, ke čemu to slouží, jak se to používá.
Pro repository, která budete používat jako cvičení při lekcích, je to spíš poznáka pro vás.
Ale můžete si tam třeba poznamenat, které se to týká lekce, jaké látky, případně si tam dát odkaz na lekci na Kodim.cz.

Pokud ale v budoucnosti budete chtít nějaké repository prezentovat potenciálním zaměstnavatelům, je dobré `README.md` soubor _vytunit_ a popsat tam, co je to za projekt a jak si ho případně může kdokoli sám spustit.
Přípona `.md` označuje, že se jedná o soubor ve formátu [Markdown](https://www.markdownguide.org).
Markdown je jednoduchý značkovací jazyk pro formátování dokumentů – vznikl pro to, že se někomu zdálo HTML moc složité 😉
Obecně platí, že když napíšete čistý text bez jakýchkoli značek, je to platný Markdown soubor.
Pak můžete postupně začít různé značky přidávat.
Markdown má různé „dialekty“, dialekt používaný GitHubem je popsaný v dokumentaci GitHubu [Basic writing and formatting syntax](https://docs.github.com/en/get-started/writing-on-github/getting-started-with-writing-and-formatting-on-github/basic-writing-and-formatting-syntax).

### Osobní webová stránka na GitHubu

Na GitHubu si můžete vytvořit i svou osobní webovou stránku, která pak bude dostupná na adrese {UZIVATELSKE_JMENO}.github.io.
Používá se k tomu technologie GitHub Pages, která je popsaná v následující kapitole.
Podrobnější informace najdete na webu [Websites for you and your projects](https://pages.github.com), pro svůj osobní web zvolte variantu _User or organization site_.
Na vytváření osobní stránky na GitHub Pages je v tuto chvíli ještě brzo, bude se hodit naučit se [základy HTML a CSS](https://kodim.cz/kurzy/daweb#html-a-css), ale až budete mít tyto lekce za sebou, víte, kam se můžete vrátit 😀
