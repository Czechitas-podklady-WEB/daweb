## Veřejná API

Všechna API, která jsme do této chvíle viděli, byla volně přístupná a jejich použití bylo zcela zdarma. Může je používat kdokoliv na světě a nemusí za to nic platit. Toto je ovšem spíše výjimka. Provozování veřejného API stojí čas programátora, který musí API napsat a udržovat funkční. Zároveň musí autor API platit peníze za pronájem serveru v nějakém datovém centru. Pokud tedy někdo provozuje API zdarma, je to většinou

- nadšenec, který to má jako svůj koníček,
- firma, která provoz API sponzoruje, aby získala uživatele pro své jiné placené služby,
- veřejná instituce, která je placena státem.

U všech těchto API hrozí že:

- zničehonic přestanou fungovat nebo úplně zmizí, když například nadšenci ztratí zájem, firma zkrachuje nebo stát přestane poskytovat peníze,
- jejich rozhraní se zničeho nic změní a naše aplikace přestanou fungovat,
- stanou se placenými a my budeme muset za jejich použití platit.

V této lekci a v zadání některých cvičení se spoléháme na několik málo veřejných API, a vždy se modlíme, aby v dalším běhu kurzu ještě fungovala, nebo aby se nezačalo hroutit pod náporem dotazů z vašich aplikací.

Abychom se těmto stresům vyhnuli, v další sekci si ukážeme, jak rozeběhnout lokální API server na vašem počítači, který budete mít plně pod kontrolou.
